---
layout: post
title: دگردیسی‌ها
dir: rtl
jdate: دوشنبه، ۳۰ دی ۱۳۹۸
categories: [literature]
tags: [from books, Latin]
---

شاعری را در نظر بگیرید که سال‌ها پیش، امپراتور از یکی از شعرهایش رنجیده و او را تبعید کرده‌است. دور از سرزمین خود، در خاکی غریب، در میان مردمانی که زبانش را نمی‌فهمند و شعرهایش را در نمی‌یابند. تنها سرمایه‌اش، شعرش، اکنون در نظر این مردمان جدید هیچ ارزشی ندارد.<br><br>

این شاعر، پوبلیوس اویدیوس ناسو (اُوید) است که از ۴۳ پیش از میلاد تا ۱۸ پس از میلاد می‌زیست. او، درمانده و نالان، در پایان شاهکار بزرگش، دگردیسی‌ها (Metamorphoses)، بندی را آورد و در آن گفت که ماندگار است، و تا جهان باقی است از او نیز نامی باقی مانده، چرا که کاری بزرگ را به انجام رسانده‌است (این کتاب را میرجلال‌الدین کزازی با نام «افسانه‌های دگردیسی» به پارسی ترجمه کرده‌است).<br><br>

گفتار او درست به مانند فردوسی بزرگوار ماست که در سرانجام سرایش شاهنامه او را رنجاندند، اما با این حال گفت که:<br><br>

نمیرم از این پس که من زنده‌ام / که   تخم  سخن را پراکنده‌ام<br>
بناهای   آباد     گردد    خراب / ز  باران  و  از  تابش آفتاب<br>
پی  افکندم  از  نظم  کاخی بلند / که از باد و باران  نیابد گزند<br><br>
 
بله، اُوید ماند،‌ سرافراز و بزرگ، و شاهکارش هزاره‌هاست که خوانده می‌شود و امروزه از آن بدکردارانی که او را از خانه‌اش دربه‌در کردند نامی بر جای نیست.
(با این حال بر این عقیده‌ام که باقی ماندن امروزهٔ نام او و آثارش چندان فرقی به حال او نداشت و ندارد. مُرده احتیاجی به نام بر جای‌گذاشته‌اش ندارد، چه نیک باشد چه بد. مهم، دوران زندگی او بود که به سختی گذشت و دوران زندگی بدکردارانی که بد کردند ولی به خوشی گذشت!)<br><br>

نام شعر: آخرین بند کتاب آخر (کتاب پانزدهم) دگردیسی‌ها<br>
سراینده: اُوید<br>
برگردان فارسی از خودم (از روی ترجمهٔ انگلیسی نسخهٔ Brookes More چاپ ۱۹۲۲ انتشارات Cornhill)

<div class="english-text">
Iamque opus exegi, quod nec Iovis ira nec ignis<br>
nec poterit ferrum nec edax abolere vetustas.<br>
Cum volet, illa dies, quae nil nisi corporis huius<br>
ius habet, incerti spatium mihi finiat aevi:<br>
parte tamen meliore mei super alta perennis<br>
astra ferar, nomenque erit indelebile nostrum,<br>
quaque patet domitis Romana potentia terris,<br>
ore legar populi, perque omnia saecula fama,<br>
siquid habent veri vatum praesagia, vivam.<br>
</div>

و اکنون، من کاری سترگ را به پایان رساندم، که نه خشم ژوپیتر، نه آتش، نه پولاد [شمشیر پولادین] و نه زمان نمی‌تواند آن‌را از بین برد.<br>
مرگ من هرگاه که باشد بگذار فرا رسد که مرگ تنها بر این جسم فانی توانایی دارد.<br>
چرا که پارهٔ بهتر من جاودان خواهد ماند، بر فراز ستارگان و نام من ماندگار و پاک‌نشدنی خواهد بود.<br>
تا هر جا که قدرت امپراتوری روم بر سرزمین‌های فتح‌شده برقرار باشد، مرا [کتاب مرا] خواهند خواند.<br>
اگر پیشگویی‌های شاعران درست باشد، در تمام دوران‌های آینده، من زنده خواهم بود و نام و آوازه‌ام پابرجا.